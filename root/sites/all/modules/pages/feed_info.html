<h2>Mi az RSS?</h2>
<p>
 Az RSS a Really Simple Syndication (körülbelül: nagyon egyszerű információ
 megosztás) rövidítése. Egy olyan formátumról van szó, amely lehetővé teszi,
 hogy webhelyünk aktualitásait megosszuk veled és más weboldalak szerkesztőivel.
 A formátumnak több verziója létezik, mi a 0.92-es változatot támogatjuk,
 mely az egyik legelterjedtebb variáns.
</p>

<h2>Miért jó nekem az RSS?</h2>
<p>
 Számos asztali alkalmazás áll rendelkezésre a különböző RSS
 szolgáltatók által publikált tartalmak olvasására. Ha gyorsan <em>képbe
 szeretnél kerülni</em>, és nincs időd rendszeresen sok webhelyet átböngészni,
 akkor az RSS neked való. Az erre szakosodott asztali alkalmazások és
 internetes RSS olvasók lehetővé teszik, hogy rengeteg szolgáltatót (csatornát)
 olvass egyszerre. Néhány ingyenes RSS olvasási lehetőség:
</p>

<ul>
 <li><a href="http://mozilla.com/">Firefox (böngésző magyarul is)</a></li>
 <li><a href="http://www.google.com/reader/">Google Reader (webes felületű olvasó)</a></li>
 <li><a href="http://www.netvibes.com/">Netvibes (testre szabható webes startlap szolgáltatás)</a></li>
</ul>

<p>
 Ez a lista természetesen egyáltalán nem teljes, és nem is feltétlenül reprezentatív.
 A <a href="http://directory.google.com/Top/Reference/Libraries/Library_and_Information_Science/Technical_Services/Cataloguing/Metadata/RDF/Applications/RSS/News_Readers/">Google Directory</a>
 az ide kapcsolódó programok egy figyelemre méltó listáját tartja nyilván.
</p>

<h2>Mit nyújt RSS-ben a Weblabor?</h2>
<p>
 <img src="/sites/all/themes/wl/images/rssicons.png" alt="Az RSS ikonok jelzései" id="figure-rssicons" />
 Minden oldalon, amelyhez RSS csatorna kapcsolódik, egy narancssárga (és/vagy zöld)
 RSS gomb található a jobb felső sarokban. A különböző részeken (munka/állás,
 blog, cikkek, fórumok stb.) az ottani tartalmak újdonságai érhetőek el ilyen
 formában. Minél beljebb jutsz webhelyünkön, annál szűkebb szeletre fókuszált
 RSS csatornát kaphatsz. <a href="/weblabor/terkep">Webhely térképünk</a>, és a
 különböző rovatok oldalai a tartalmakra mutató linkek mellett az RSS megfelelőt
 jelző gombokat is megjelenítik.
</p>
<p>
 Kétféle RSS szolgáltatást nyújtunk. A hagyományosan narancssárga színű RSS gombokkal
 a tartalmak frissítéseit publikáló csatornákat jelöltük, míg a zöld gombok a
 hozzászólások csatornáihoz vezetnek. Ezutóbbiak az egyes tartalmak mellett is
 elérhetőek, lehetővé téve, hogy megfigyelhesd egy-egy számodra fontos tartalom új
 hozzászólásait.
</p>
<p>
 Az RSS csatornák webcímét megkaphatod a gombok link célpontjának vágólapra
 másolásával, de ennél sokkal kényelmesebb egy böngészőbe épített vagy RSS
 Autodiscovery szabványt támogató alkalmazás használata. Webhelyünk fel van
 arra készítve, hogy bármely RSS megfelelővel rendelkező oldalról kinyerhető
 legyen a csatornák webcíme egy automatikus felismerést támogató programmal.
 Ilyenkor csak az adott oldal webcímét kell megadnod az RSS olvasónak és
 nem kell bajlódnod az RSS hivatkozás kikeresésével.
</p>

<h2>Mit nyújtanak mások RSS-ben?</h2>
<p>
 A Weblabor miatt nem feltétlenül érdemes elkezdeni használni valamelyik RSS
 olvasót, de ha több más olyan oldalt olvasol, ahol RSS csatorna formájában is
 rendelkezésre állnak az információk, akkor már jelentősen meg tudod könnyíteni
 az életed. A <a href="http://www.syndic8.com/">syndic8</a> az egyik olyan webhely,
 ahol több mint százezer RSS csatorna közül választhatod ki azokat, amelyek
 számodra kedvesek. Szeretett webhelyeiden a narancssárga RSS és XML feliratú
 gombokat keresd. Nagyon jó magyar kiindulópont az RSS iránt éreklődőknek
 az <a href="http://rss.lap.hu/">rss.lap.hu</a>. 
</p>

</div>
